一般指注意到元好问的《论诗绝句三十首》，但他还有几首论诗诗值得注意。
其一
汉谣魏什久纷纭，正体无人与细论。谁是诗中疏凿手，暂教泾渭各清浑。
其二
曹刘坐啸虎生风，四海无人角两雄。可惜并州刘越石，不教横槊建安中。
其三
邺下风流在晋多，壮怀犹见缺壶歌。风云若恨张华少，温李新声奈尔何！
（自注：钟嵘评张华诗，恨其儿女情多，风云气少。）
其四
一语天然万古新，豪华落尽见真淳。南窗白日羲皇上，未害渊明是晋人。
（自注：柳子厚唐之谢灵运，陶渊明晋之白乐天。）
其五
纵横诗笔见高情，何物能浇磈磊平。老阮不狂谁会得？出门一笑大江横。
其六
心画心声总失真，文章宁复见为人。高情千古闲居赋，争信安仁拜路尘。
其七
慷慨歌谣绝不传，穹庐一曲本天然。中州万古英雄气，也到阴山敕勒川。
其八
沈宋横驰翰墨场，风流初不废齐梁。论功若准平吴例，合著黄金铸子昂。
其九
斗靡誇多费览观，陆文犹恨冗于潘。心声只要传心了，布谷澜翻可是难。
（自注：陆芜而潘静，语见《世说》。）
其十
排比铺张特一途，藩篱如此亦区区。少陵自有连城璧，争奈微之识珷玞。
（自注：事见元稹《子美墓志》。）
其十一
眼处心生句自神，暗中摸索总非真。画图临出秦川景，亲到长安有几人？
其十二
望帝春心托杜鹃，佳人锦瑟怨华年。诗家总爱西昆好，独恨无人作郑笺。
其十三
万古文章有坦途，纵横谁似玉川卢。真书不入今人眼，儿辈从教鬼画符。
其十四
出处殊涂听所安，山林何得贱衣冠。华歆一掷金随重，大是渠侬被眼谩。
其十五
笔底银河落九天，何曾憔悴饭山前。世间东抹西涂手，枉著书生待鲁连。
其十六
切切秋虫万古情，灯前山鬼泪纵横。鉴湖春好无人赋，夹岸桃花锦浪生。
其十七
切响浮声发巧深，研磨虽苦果何心？浪翁水乐无宫徵，自是云山韶濩音。
（ 自注：次山事，又其《欸乃曲》云：“停桡静听曲中意，好是云山韶濩音”。）
其十八
东野穷愁死不休，高天厚地一诗囚。江山万古潮阳笔，合在元龙百尺楼。
其十九
万古幽人在涧阿，百年孤愤竟如何？无人说与天随子，春草输赢校几多。
（自注：天随子诗：“无多药草在南荣，合有新苗次第生。稚子不知名品上，恐随春草斗输赢。）
其二十
谢客风容映古今，发源谁似柳州深？朱弦一拂遗音在，却是当年寂寞心。
（自注：“柳子厚，宋之谢灵运。”）
其二十一
窘步相仍死不前，唱酬无复见前贤。纵横正有凌云笔，俯仰随人亦可怜。
其二十二
奇外无奇更出奇，一波才动万波随。只知诗到苏黄尽，沧海横流却是谁？
其二十三
曲学虚荒小说欺，俳谐怒骂岂宜时。今人合笑古人拙，除却雅言都不知。
其二十四
有情芍药含春泪，无力蔷薇卧晚枝。拈出退之山石句，始知渠是女郎诗。
其二十五
乱后玄都失故基，看花诗在只堪悲。刘郎也是人间客，枉向春风怨兔葵。
其二十六
金入洪炉不厌频，精真那计受纤尘。苏门果有忠臣在，肯放坡诗百态新。
其二十七
百年才觉古风回，元祐诸人次第来。讳学金陵犹有说，竟将何罪废欧梅？
其二十八
古雅难将子美亲，精纯全失义山真。论诗宁下涪翁拜，未作江西社里人。
其二十九
池塘春草谢家春，万古千秋五字新。传语闭门陈正字，可怜无补费精神。
其三十
撼树蚍蜉自觉狂，书生技痒爱论量。老来留得诗千首，却被何人较短长。

与张中杰郎中论文
文章出苦心，谁以苦心为。正有苦心人，举世几人知。工文与工诗，大似国手棋。国手虽漫应，一着存一机。不从着着看，何异管中窥。文须字字作，亦要字字读。咀嚼有余味，百过良未足。功夫到方圆，言语通眷属。只许旷与夔，闻弦知雅曲。今人诵文字，十行夸一目，阙颤失香臭，瞀mào视纷红绿。毫厘不相照，觌面楚与蜀。莫讶荆山前，时闻刖人哭。

论诗三首
坎井鸣蛙自一天，江山放眼更超然。情知春草池塘句，不到柴烟粪火边。
诗场搜苦白头生，故纸尘昏在乞灵。不信骊珠不难得，试看金翅擘沧溟。
晕碧裁红点缀匀，一回拈出一回新。鸳鸯绣了从教看，莫把金针度与人。

自题中州集后五首
邺下曹刘气尽豪，江东诸谢韵尤高。若从华实评诗品，未便吴侬得锦袍。
陶谢风流到百家，半山老眼净无花。北人不拾江西唾，未要曾郎借齿牙。
万古骚人呕肺肝，乾坤清气得来难。诗家亦有长沙帖，莫作宣和阁本看。
文章得失寸心知，千古朱弦属子期。恨杀溪南辛老子，相从何止十年退。
平世何曾有稗官，乱来史笔亦烧残。百年遗稿天留在，抱向空山掩泪看。