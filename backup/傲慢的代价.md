常常存在某种不必要的偏执，固执地认为不需要看的书，一眼都不想瞥
而把想当然的评价摁到未曾阅读的图书之上
昨天算是亲身经历，自以为很麻烦的问题，到处找答案，结果就在自己不曾看过的教科书上
这不是对某种力量的倾倒，也不是一个高傲的自我展示
大概可以说是对于“蔽”的一种深刻体悟

> “诐辞知其所蔽，淫辞知其所陷，邪辞知其所离，遁辞知其所穷。”——《孟子・公孙丑上》

> 凡人之患，蔽于一曲，而闇于大理①。治则复经，两则疑惑矣②。天下无二道，圣人无两心③。今诸侯异政，百家异说，则必或是或非，或治或乱④。乱国之君，乱家之人，此其诚心莫不求正而以自为也，妒缪于道而人诱其所迨也⑤。私其所积，唯恐闻其恶也⑥。倚其所私，以观异术，唯恐闻其美也⑦。是以与治离走而是己不辍也⑧。岂不蔽于一曲而失正求也哉⑨！心不使焉，则白黑在前而目不见，雷鼓在侧而耳不闻，况于蔽者乎⑩！德道之人，乱国之君非之上，乱家之人非之下，岂不哀哉⑪！
> **故为蔽①：欲为蔽、恶为蔽，始为蔽、终为蔽，远为蔽、近为蔽，博为蔽、浅为蔽，古为蔽、今为蔽②。凡万物异则莫不相为蔽，此心术之公患也③。**
> 昔人君之蔽者，夏桀、殷纣是也①。桀蔽于末喜、斯观，而不知关龙逢，以惑其心而乱其行②；纣蔽于妲己、飞廉，而不知微子启，以惑其心而乱其行③。故群臣去忠而事私，百姓怨非而不用，贤良退处而隐逃，此其所以丧九牧之地而虚宗庙之国也④。桀死于鬲山，纣县于赤旆，身不先知，人又莫之谏，此蔽塞之祸也⑤。成汤监于夏桀，故主其心而慎治之，是以能长用伊尹而身不失道，此其所以代夏王而受九有也⑥。文王监于殷纣，故主其心而慎治之，是以能长用吕望而身不失道，此其所以代殷王而受九牧也⑦。远方莫不致其珍，故目视备色，耳听备声，口食备味，形居备宫，名受备号，生则天下歌，死则四海哭，夫是之谓至盛⑧。《诗》曰：“凤凰秋秋，其翼若干，其声若箫，有凤有凰，乐帝之心⑨。”此不蔽之福也。
> 昔人臣之蔽者，唐鞅、奚齐是也①。唐鞅蔽于欲权而逐载子，奚齐蔽于欲国而罪申生，唐鞅戮于宋，奚齐戮于晋②。逐贤相而罪孝兄，身为刑戮，然而不知，此蔽塞之祸也③。故以贪鄙、背叛、争权而不危辱灭亡者，自古及今，未尝有之也④。鲍叔、宁戚、隰朋仁知且不蔽，故能持管仲而名利福禄与管仲齐⑤。召公、吕望仁知且不蔽，故能持周公而名利福禄与周公齐⑥。传曰：“知贤之谓明，辅贤之谓能。勉之强之，其福必长⑦。”此之谓也。此不蔽之福也。
> **昔宾孟之蔽者，乱家是也①。墨子蔽于用而不知文②；宋子蔽于欲而不知得③；慎子蔽于法而不知贤④；申子蔽于势而不知知⑤；惠子蔽于辞而不知实⑥；庄子蔽于天而不知人⑦。**
>故由用谓之道，尽利矣；由俗谓之道，尽嗛矣；由法谓之道，尽数矣；由势谓之道，尽便矣；由辞谓之道，尽论矣；由天谓之道，尽因矣⑧。此数具者，皆道之一隅也⑨。夫道者，体常而尽变，一隅不足以举之⑩。曲知之人，观于道之一隅而未之能识也，故以为足而饰之，内以自乱，外以惑人，上以蔽下，下以蔽上，此蔽塞之祸也⑪。
> 孔子仁知且不蔽，故学乱术足以为先王者也⑫。一家得周道，举而用之，不蔽于成积也⑬。故德与周公齐，名与三王并，此不蔽之福也⑭。
> 圣人知心术之患，见蔽塞之祸，故无欲、无恶，无始、无终，无近、无远，无博、无浅，无古、无今①。兼陈万物而中县衡焉②。是故众异不得相蔽以乱其伦也③。
> 何为衡？曰：道。故心不可以不知道，心不知道，则不可道而可非道①。人孰欲得恣而守其所不可以禁其所可②？以其不可道之心取人，则必合于不道人而不合于道人③。以其不可道之心与不道人论道人，乱之本也。夫何以知④！心知道然后可道⑤。可道然后能守道以禁非道，以其可道之心取人，则合于道人而不合于不道之人矣。以其可道之心与道人论非道，治之要也。何患不知⑥？故治之要在于知道。
> **人何以知道？曰：心。心何以知？曰：虚壹而静①。心未尝不臧也，然而有所谓虚②；心未尝不两也，然而有所谓一③；心未尝不动也，然而有所谓静④。**
>人生而有知，知而有志。志也者，臧也⑤；然而有所谓虚，不以所已臧害所将受谓之虚⑥。心生而有知，知而有异，异也者，同时兼知之⑦；同时兼知之，两也；然而有所谓一，不以夫一害此一谓之壹⑧。心，卧则梦，偷则自行，使之则谋⑨。故心未尝不动也，然而有所谓静，不以梦剧乱知谓之静⑩。未得道而求道者，谓之虚壹而静，作之则⑪。将须道者，虚则入⑫；将事道者，壹则尽⑬；将思道者，静则察⑭。知道察，知道行，体道者也⑮。虚壹而静，谓之大清明⑯。万物莫形而不见，莫见而不论，莫论而失位⑰。坐于室而见四海。处于今而论久远，疏观万物而知其情，参稽治乱而通其度，经纬天地而材官万物，制割大理而宇宙理矣⑱。恢恢广广，孰知其极⑲！睪睪广广，孰知其德⑳！涫涫纷纷，孰知其形㉑！明参日月，大满八极，夫是之谓大人㉒！夫恶有蔽矣哉㉓！
> 心者，形之君也而神明之主也，出令而无所受令①。自禁也，自使也，自夺也，自取也，自行也，自止也②。故口可劫而使墨云，形可劫而使诎申，心不可劫而使易意，是之则受，非之则辞③。故曰：心容，其择也无禁必自见，其物也杂博，其情之至也不贰④。《诗》云：“采采卷耳，不盈顷筐，嗟我怀人，寘彼周行⑤。”顷筐易满也，卷耳易得也，然而不可以贰周行⑥。故曰：心枝则无知，倾则不精，贰则疑惑⑦。壹于道以赞稽之，万物可兼知也⑧。身尽其故则美，类不可两也，故知者择一而壹焉⑨。
> 农精于田而不可以为田师，贾精于市而不可以为市师，工精于器而不可以为器师①。有人也，不能此三技而可使治三官，曰：精于道者也，非精于物者也②。精于物者以物物，精于道者兼物物③。故君子壹于道而以赞稽物。壹于道则正，以赞稽物则察，以正志行察论，则万物官矣④。
> 昔者舜之治天下也，不以事诏而万物成①。处一危之，其荣满侧；养一之微，荣矣而未知②。故《道经》曰：“人心之危，道心之微③。”危微之几，唯明君子而后能知之④。故人心譬如槃水，正错而勿动，则湛浊在下，而清明在上，则足以见须眉而察理矣⑤。微风过之，湛浊动乎下，清明乱于上，则不可以得大形之正也⑥。心亦如是矣。故导之以理，养之以清，物莫之倾，则足以定是非决嫌疑矣⑦。小物引之，则其正外易，其心内倾，则不足以决粗理矣⑧。故好书者众矣，而仓颉独传者，壹也⑨。好稼者众矣，而后稷独传者，壹也⑩。好乐者众矣，而夔独传者，壹也⑪。好义者众矣，而舜独传者，壹也。倕作弓，浮游作矢，而羿精于射⑫。奚仲作车，乘杜作乘马，而造父精于御⑬。自古及今，未尝有两而能精者也⑭。曾子曰：“视其庭可以搏鼠，恶能与我歌矣⑮！”
> 空石之中有人焉，其名曰觙①。其为人也，善射以好思②。耳目之欲接，则败其思③；蚊虻之声闻，则挫其精④。是以辟耳目之欲，而远蚊虻之声，闲居静思则通⑤。思仁若是，可谓微乎⑥？孟子恶败而出妻，可谓能自强矣，未及思也⑦。有子恶卧而焠掌，可谓能自忍矣，未及好也⑧。辟耳目之欲，而远蚊虻之声，可谓能自危矣，未可谓微也⑨。夫微者至人也⑩。至人也，何强，何忍，何危⑪？故浊明外景，清明内景⑫。圣人纵其欲，兼其情，而制焉者理矣⑬。夫何强，何忍，何危？故仁者之行道也，无为也；圣人之行道也，无强也⑭。仁者之思也，恭；圣人之思也，乐⑮。此治心之道也⑯。
> 凡观物有疑，中心不定，则外物不清①；吾虑不清，则未可定然否也②。冥冥而行者，见寝石以为伏虎也，见植林以为立人也，冥冥蔽其明也③。醉者越百步之沟，以为蹞步之浍也④；俯而出城门，以为小之闺也：酒乱其神也⑤。厌目而视者，视一以为两；掩耳而听者，听漠漠而以为哅哅：势乱其官也⑥。故从山上望牛者若羊，而求羊者不下牵也，远蔽其大也；从山下望木者，十仞之木若箸，而求箸者不上折也，高蔽其长也⑦。水动而景摇，人不以定美恶，水势玄也⑧。瞽者仰视而不见星，人不以定有无，用精惑也⑨。有人焉，以此时定物，则世之愚者也⑩。彼愚者之定物，以疑决疑，决必不当⑪。夫苟不当，安能无过乎⑫？
> 夏首之南有人焉，曰涓蜀梁，其为人也，愚而善畏①。明月而宵行，俯见其影，以为伏鬼也；卬视其发，以为立魅也；背而走，比至其家，失气而死②。岂不哀哉！凡人之有鬼也，必以其感忽之间疑玄之时正之③。此人之所以无有而有无之时也，而己以正事④。故伤于湿而痹，痹而击鼓烹豚，则必有敝鼓丧豚之费矣，而未有俞疾之福也⑤。故虽不在夏首之南，则无以异矣⑥。
> 凡以知，人之性也；可以知，物之理也①。以所以知人之性，求可以知物之理，而无所凝止之，则没世穷年不能遍也②。其所以贯理焉虽亿万，已不足以浃万物之变，与愚者若一③。学，老身长子，而与愚者若一，犹不知错，夫是之谓妄人④。故学也者，固学止之也⑤。恶乎止之⑥？曰：止诸至足⑦。曷谓至足⑧？曰：圣王也⑨。圣也者，尽伦者也；王也者，尽制者也。两尽者，足以为天下极矣⑩。故学者，以圣王为师，案以圣王之制为法，法其法以求其统类，以务象效其人⑪。向是而务，士也；类是而几，君子也；知之，圣人也⑫。故有知非以虑是，则谓之攫⑬；有勇非以持是，则谓之贼⑭；察孰非以分是，则谓之篡⑮；多能非以修荡是，则谓之知⑯；辩利非以言是，则谓之詍⑰。传曰：“天下有二，非察是，是察非⑱。”谓合王制与不合王制也⑲。天下有不以是为隆正也，然而犹有能分是非治曲直者邪⑳？若夫非分是非，非治曲直，非辩治乱，非治人道，虽能之无益于人，不能无损于人㉑；案直将治怪说，玩奇辞，以相挠滑也㉒；案强钳而利口，厚颜而忍诟，无正而恣睢，妄辩而几利㉓；不好辞让，不敬礼节，而好相推挤，此乱世奸人之说也，则天下之治说者，方多然矣㉔。传曰：“析辞而为察，言物而为辨，君子贱之；博闻强志，不合王制，君子贱之㉕。”此之谓也。
> 为之无益于成也，求之无益于得也，忧戚之无益于几也，则广焉能弃之矣①！不以自妨也，不少顷干之胸中②。不慕往，不闵来。无邑怜之心，当时则动，物至而应，事起而辨，治乱可否，昭然明矣③！
> 周而成，泄而败，明君无之有也①。宣而成，隐而败，闇君无之有也②。故君人者，周则谗言至矣，直言反矣，小人迩而君子远矣③。《诗》云：“墨以为明，狐狸而苍④。”此言上幽而下险也⑤。君人者，宣则直言至矣，而谗言反矣，君子迩而小人远矣。《诗》曰：“明明在下，赫赫在上⑥。”此言上明而下化也⑦。——《荀子・解蔽》
#解蔽

